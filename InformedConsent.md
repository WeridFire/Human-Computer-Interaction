# DICHIARAZIONE DI CONSENSO AL TRATTAMENTO DEI DATI PERSONALI AI SENSI DELL'ART. 13 DEL REGOLAMENTO UE N. 679/2016 DEL 27 APRILE 2016

La ringraziamo per la partecipazione alla ricerca per il progetto didattico ***Fondamenti di Human-Computer Interaction A.A. 2024/2025 - Benessere Urbano (Mobilità e Pendolarismo)***.
Di seguito, ai sensi dell'art. 13 del GDPR (General Data Protection Regulation), regolamento UE n. 679/2016 del 27 aprile 2016, forniamo alcune informazioni sul trattamento dei dati che saranno raccolti durante lo studio.

## Breve descrizione del progetto di ricerca

La mobilità è uno dei temi centrali quando si parla di benessere urbano poiché tocca direttamente la vita quotidiana di ogni cittadino. Tutti si spostano all'interno della città, sia per lavoro, studio, svago o servizi essenziali.  
Il modo in cui questi spostamenti avvengono influisce profondamente sul benessere individuale, determinando il livello di stress, comfort e sicurezza percepita. Una mobilità efficiente, comoda e sostenibile migliora la qualità della vita, riducendo lo stress e favorendo il benessere fisico e mentale.  

Questo benessere personale si trasmette all'intera comunità: cittadini meno stressati e più soddisfatti contribuiscono a creare una città più coesa, produttiva e armoniosa. Al contrario, problemi legati alla mobilità,
come il traffico congestionato o la difficoltà di accesso ai trasporti, possono aumentare le disuguaglianze e peggiorare la qualità della vita urbana. Migliorare la mobilità significa quindi non solo migliorare l'esperienza individuale, ma creare un impatto positivo sull'intera città.  

Il progetto (organizzato da studenti e studentesse del Politecnico di Milano) si propone di migliorare l'esperienza di mobilità urbana e di pendolarismo, aumentando il benessere durante il viaggio, per renderlo più produttivo e piacevole.
L'obiettivo è individuare quali tra i molti problemi concernenti il tema sono i più ricorrenti, al fine di presentare tecnologie o piattaforme innovative per affrontare difficoltà comuni, come: la ricerca di parcheggio, l'ottimizzazione del tempo
durante gli spostamenti e/o il miglioramento della socialità e del benessere durante il pendolarismo.

Attraverso un'indagine sui bisogni degli utenti, il progetto proseguirà con l'elaborazione della soluzione ottimale sulla base dei dati ottenuti.

## Base giuridica e natura del conferimento dei dati

La base giuridica di tale trattamento è da rinvenirsi, ai sensi dell'*art. 6, 1° comma, lett. a) del Regolamento*, nel Suo consenso, libero e facoltativo.
La partecipazione al progetto è facoltativa. Il conferimento dei dati richiesti tuttavia è indispensabile allo svolgimento dello studio: il rifiuto di conferirli non Le consentirà di parteciparvi.

## Modalità di trattamento e natura del conferimento dei dati

Il trattamento dei dati avverrà attraverso strumenti informatici e telematici, con logiche di organizzazione ed elaborazione correlate esclusivamente alle finalità della ricerca e, comunque,
in modo da garantire la sicurezza e la riservatezza degli stessi in conformità alla normativa vigente.

Le registrazioni audio e video delle interazioni verbali potranno essere trascritte, conservate, informatizzate e raccolte unicamente ai fini scientifici. In tal caso chi conduce lo studio si impegna a:

* Trattare i dati tramite i ricercatori specificatamente designati;
* Curare le successive fasi di elaborazione e di memorizzazione dei dati raccolti in modo da non identificare direttamente gli interessati, procedendo all'anonimizzazione di tutte le informazioni;
* Comunicare i dati e/o memorizzarli, in forma anonima, in un database accessibile a tutti i partecipanti al progetto di ricerca;
* Diffondere le risposte fornite soltanto in modo aggregato e/o anonimo.

## Comunicazione e diffusione

I dati personali, se oggetto di comunicazione e/o diffusione (per esempio per mezzo di pubblicazioni scientifiche, congressi, seminari, lezioni ecc.), saranno in ogni caso previamente resi anonimi e trattati in forma aggregata in modo da escludere
qualsiasi possibilità di identificazione del partecipante.

Le precisiamo che, nel caso in cui le registrazioni dovessero rivelarsi socialmente apprezzabili e utilizzabili per presentazioni a eventi di ricerca e conferenze scientifiche, queste potrebbero essere – con il Suo consenso – oggetto di comunicazione e/o diffusione.

Si precisa che la comunicazione o diffusione dei dati sopra descritti avverranno, con il Suo consenso, solo previa valutazione della pertinenza e non eccedenza del trattamento rispetto alle finalità della raccolta o qualora la mancata pubblicazione
di quanto emerso nelle interazioni verbali incida negativamente sulla qualità della ricerca/studio. La registrazione delle interazioni verbali e/o la trascrizione del contenuto potrebbe essere comunicata ai partecipanti al progetto ed essere oggetto
di diffusione/pubblicazione (es: su riviste scientifiche, internet, database accessibili ad altri ricercatori).

Si precisa, infine, che il Suo consenso alla comunicazione e/o diffusione delle riprese audio-video delle interazioni verbali implica la concessione di una licenza non esclusiva, senza limiti di durata e per tutto il mondo, trasferibile a terzi,
per l'utilizzazione delle immagini. Tale licenza include i diritti di cui agli *artt. 12* e seguenti della *legge n. 633/1941*, compresi a titolo esemplificativo e non esaustivo: diritto di pubblicazione; diritto di riproduzione in qualunque modo o forma;
diritto di trascrizione, montaggio, adattamento, elaborazione e riduzione; diritto di comunicazione e distribuzione al pubblico, comprendente i diritti di proiezione, trasmissione e diffusione, anche in versione riassuntiva e/o ridotta,
con qualsiasi mezzo tecnico, diritto di conservare copia delle immagini, anche in forma elettronica e su qualsiasi supporto tecnologico noto o di futura invenzione per le finalità e nei limiti sopra definiti. L'uso delle immagini non dà diritto ad alcun compenso.
È in ogni caso esclusa qualunque utilizzazione del ritratto che possa arrecare pregiudizio all'onore, alla reputazione o al decoro della persona ritratta, ripresa o registrata.

## Periodo di conservazione dei dati

I dati raccolti saranno utilizzati con strumenti informatici e telematici e saranno conservati esclusivamente per il tempo strettamente necessario per la trascrizione dei contenuti e per la loro anonimizzazione e, comunque, non oltre 2 anni.

## Diritti degli interessati

In qualità di soggetto interessato può chiedere in qualsiasi momento al Titolare:

* Di ritirarsi dallo studio in qualsiasi momento;
* La conferma dell'esistenza o meno di dati personali che lo riguardano;
* L'accesso ai suoi dati personali e alle informazioni relative agli stessi;
* La rettifica dei dati inesatti o l'integrazione di quelli incompleti;
* La cancellazione dei dati personali che la riguardano (al verificarsi di una delle condizioni indicate nell'art. 17, paragrafo 1 del Regolamento e nel rispetto delle eccezioni previste nel paragrafo 3 dello stesso articolo);
* La limitazione del trattamento dei suoi dati personali (al ricorrere di una delle ipotesi indicate nell'art. 18, paragrafo 1 del Regolamento);
* La trasformazione in forma anonima o il blocco dei dati trattati in violazione di legge, compresi quelli di cui non è necessaria la conservazione in relazione agli scopi per i quali i dati sono stati raccolti o successivamente trattati.

In qualità di soggetto interessato ha inoltre diritto di opporsi in tutto o in parte:

* Per motivi legittimi al trattamento dei dati personali che lo riguardano, ancorché pertinenti allo scopo della raccolta;
* Al trattamento di dati personali che lo riguardano a fini di invio di promozione di iniziative formative ed eventi culturali.

Tali diritti sono esercitabili rivolgendosi a [privacy@polimi.it](mailto:privacy@polimi.it).
Qualora ritenga che i suoi diritti siano stati violati dal titolare e/o da un terzo, ha il diritto di proporre reclamo all'Autorità per la protezione dei dati personali e/o ad altra autorità di controllo competente in forza del Regolamento.
